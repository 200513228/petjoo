Belediye Veterinerliği Sahipsiz Hayvan Tedavi Akışı

1-) En yakın İl ve İlçe Veterinerliği’ni arayarak:
-Gördüğünüz sahipsiz canımızın bulunduğu adresini detaylı tarif ederek verin.
-Şikayetini detaylı bir şekilde anlatın.
-Aciliyet durumunu özellikle belirtin.
-Can dostumuzu bulabilmeleri için kendi telefon numaranızı verin.
2-) Can dostumuzu almaya gelecek olan personelleri beklerken:
-Can dostumuzun başından ayrılmayın.
-Mümkün olan en yakın takip mesafesinden takip etmeye çalışın.
-Eğer can dostumuz izin verirse herhangi bir tasma ya da iple bağlayın.
-İmkanınız varsa çevrenizde kapalı bir alan bulup; can dostunuzu bu alana yiyecekle, çağırarak veya taşıyarak bu alanda tutmaya gayret gösterin ki gelen personeller mümkün olan en kısa sürede can dostumuzun kaçmasına fırsat vermeden alıp tedaviye götürebilsinler. 
-Can dostumuzun görünür ve ayırt edilebilir birkaç fotoğrafını çekin. 
-Can dostumuzun görünür bir yarası vb. varsa mutlaka onun da fotoğrafını çekin.
-Can dostumuzun küpesi varsa, küpe numarasının fotoğrafını çekin. 
3-) Can dostumuzu teslim ederken almaya gelen personellerden muhakkak takip numarası alın. Takip numarası alınmamış sahipsiz can dostlarımızla ilgili konulan tanı, gördüğü tedaviler, bırakılma zamanı ve bırakıldığı yer vb. bütün bilgileri almak neredeyse imkansızdır.
4-) Birkaç gün geçtikten sonra can dostumuzun teslim edildiği Belediye Veterinerliği’ni arayarak can dostumuzun takip numarasını ve küpe numarasını belirterek konulan teşhis, başlanılan tedavi, ihtiyaç duyulmuşsa sevk durumu, tedavi süresi ve eğer varsa tedavi bitiminde dikkat edilmesi gereken hususlar gibi durumu hakkında detaylı bilgiler alın. 
5-) Can dostumuzun alındığı adrese bırakıldığına dair telefonunuza sms yani kısa mesajla bilgi mesajı gelmesi gerekmektedir. Ara ara telefonunuzun gelen mesajlar kutusunu ve bildirimlerinizi kontrol edin. 
6-) Can dostumuzun küpe numarasından başka bir il ve veya ilçeye kayıtlı olduğunun tespiti vb. ekstrem bir durum haricinde, görevli personeller can dostumuzu teslim ettiğiniz noktaya bırakmaktadır. Bırakıldığı çevrede can dostumuzu arayarak bırakıldığını, tedavisinin tamamlandığını, eğer önceden küpesi yoksa takılıp takılmadığını kendinizde görüp emin olun. 
7-) Eğer can dostunuzu bulamıyorsanız, tedavisinin eksik kaldığını düşünüyorsanız, küpesi yoksa vb. herhangi bir sorun tespit ederseniz ilgili Belediye Veterinerliği’ni arayarak bilgi alın. 

